Dramatyczna sytuacja dziesiątków tysięcy Polaków w Holandii. Zatrudnieni przez agencje pracy tymczasowej – nie są odpowiednio zabezpieczeni przed koronawirusem. Śpią po kilkanaście osób w domkach kempingowych, dowożeni są do pracy przepełnionymi busami, a na stanowiskach pracy brakuje podstawowych środków dezynfekujących. Może dojść do epidemiologicznej katastrofy, bo polscy imigranci zarobkowi w Holandii to grupa podwyższonego ryzyka.

Polacy są zmuszeni do mieszkania w domkach letniskowych po kilkanaście osób w jednym domku. Byłam prawie na wszystkich takich kempingach i nigdzie nie jest tak jak powinno być - mówi Toby. Jak można zachować wyznaczony przez holenderskie Ministerstwo Zdrowia dystans na 1,5 metra, skoro łóżka są poustawiane w odległości 50 cm od siebie - mówi Toby.

W takich warunkach nie ma możliwości odbycia kwarantanny czy izolacji jeżeli ktoś zachoruje. Ludzie z gorączką są odsyłani na kemping albo po prostu zwalniani z pracy i wyrzucani z domku - mówi Toby.

DO FNV zgłaszają się Polacy, którzy chcieli iść do szpitala, bo źle się poczuli i odmówiono im leczenia, bo agencja, która ich zatrudniła nie zapewniła im ubezpieczenia albo nie wręczyła książeczki ubezpieczeniowej. Podobnie wygląda transport. Polacy z reguły dowożeni są do pracy busami, dosłownie "jeden na drugim". Nie ma mowy o zachowaniu w takim busie odpowiedniego dystansu fizycznego.
